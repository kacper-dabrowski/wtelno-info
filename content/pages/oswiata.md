---
date: '2022-12-03'
---

**Zespół Szkół im. Leona Wyczółkowskiego we Wtelnie** składa się z następujących placówek:

- Przedszkole Samorządowe im. Leona Wyczółkowskiego we Wtelnie
- Szkoła Podstawowa im. Leona Wyczółkowskiego we Wtelnie
- Gimnazjum im. Leona Wyczółkowskiego we Wtelnie
## Kontakt:
- Wtelno 165
- 86-011 Wtelno
- Dyrektor szkoły: **Cezary Bosacki**

## Historia szkoły podstawowej
W XIX i na początku XX wieku szkoła we Wtelnie mieściła się w budynku obecnej apteki i poczty (posesja numer 1 pomiędzy Tryszczynem a Wtelnem). Wiemy to ze starej widokówki odnalezionej we wieży kościelnej. 

Po II wojnie światowej szkoła podstawowa we Wtelnie rozpoczęła swoją działalność 9 września 1946 roku. W dniu tym odbyła się pierwsza konferencja pedagogiczna z udziałem grona nauczycielskiego, które liczyło wtedy 6 osób. Kierownikiem szkoły mieszczącej się w budynku z czerwonej cegły (obecnie numer posesji 80) był Pan Jan Czyżyk. W pierwszym po wojnie roku szkolnym naukę kontynuowało 247 uczniów, korzystali oni zaledwie z 4 sal lekcyjnych. 15 maja 1949 roku na podstawie orzeczenia wydanego przez Wydział Oświaty przy Prezydium Powiatowej Rady Narodowej w Bydgoszczy oddany został do użytku nowy gmach szkolny. W ciągu 10-ciu miesięcy zaadoptowano na potrzeby szkoły budynek sakralny – stary kościół ewangelicki z XIX wieku, który po II wojnie światowej funkcjonował jako kaplica pogrzebowa, a następnie przez krótki okres spełniał również funkcję spichlerza zbożowego. Przeprowadzka do nowego gmachu szkoły nastąpiła jednak dopiero w styczniu 1950 roku. W związku z pozyskaniem większego lokalu rozszerzono obwód szkolny, obejmował on wsie: Wtelno, Wtelenko, Morzewiec, Tryszczyn, Gościeradz, Bytkowice, Szczutki, Janowo. Funkcję kierownika powierzono Panu Michałowi Jaśkiewiczowi. Od 1953 roku szkołą kierował Pan Zygmunt Bruski, po nim kierownikiem placówki został Pan Mieczysław Weyna; nastąpiło to w 1956 roku. W maju 1957 roku szkoła we Wtelnie otrzymała numer 30. Wtedy też uczniowie rozpoczęli noszenie tarczy szkolnych. Działalność szkoły od początku związana była z pracą biblioteki wiejskiej. W 1961 roku szkoła uzyskała status ośmioklasowej szkoły podstawowej. Pierwsi uczniowie objęci nowym programem ukończyli szkołę w 1967 roku. W roku 1968 po śmierci kierownika Mieczysława Weyny funkcję tę pełnił przez kilka miesięcy Pan Ludwik Gośliński, następnie kierowanie placówką przejął Pan Alfons Schmidt. Od 1975 roku naukę rozpoczynano już 20 sierpnia; trwało to 5 lat. Po przejściu Pana Schmidta na emeryturę w 1985 roku stanowisko dyrektora objęła Pani Helena Nawrocka. W tym czasie coraz częściej mówiło się o budowie nowej szkoły. Realizacja marzeń mieszkańców wsi i okolicy następuje jednak powoli. W marcu 1990 roku zawiązał się Społeczny Komitet Budowy Szkoły. Rozpoczęto budowę, wiele prac wykonali mieszkańcy wsi. W latach 1991-1996 dyrektorem jeszcze starej szkoły była Pani Ewa Chytła. Dopiero w roku szkolnym 1996/97 funkcję kierowniczą w wyczekiwanej przez wiele lat nowej szkole przejął Pan Piotr Polasik. Od września 2007 roku ponownie funkcję dyrektora pełni Pani Ewa Chytła. Mimo różnych warunków bytowych i dziejowych szkoły, nauczyciele zawsze na pierwszym miejscu stawiali dobro dziecka. Różnymi metodami przyczyniali się do lepszego wychowania młodzieży. Częstą formą pracy był udział uczniów w życiu kółek zainteresowań i różnego typu organizacji. Rozwijali oni swoje umiejętności biorąc udział w licznych konkursach i występach okolicznościowych na rzecz wsi. Często zajmowali wysokie miejsca i otrzymywali nagrody.

Widok budynku starej szkoły jako kościoła ewangelickiego i jego stan obecny