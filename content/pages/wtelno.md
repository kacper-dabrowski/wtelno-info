---
title: 'Next.js page options and how they work'
date: '2022-12-03'
---
# Serdecznie witamy na oficjalnej stronie internetowej wsi Wtelno.

## W tym miejscu znajdą Państwo informacje na temat tego pięknego miejsca…

Wtelno – wieś w Polsce położona w województwie kujawsko-pomorskim, w powiecie bydgoskim, w gminie Koronowo, na północ od zachodnich dzielnic Bydgoszczy. 


**Położenie:  53º14’28” N, 17º54’00” E**

Miejscowość Wtelno razem z 32-ma innymi sołectwami tworzy gminę Koronowo, która jest największą gminą w województwie kujawsko-pomorskim, liczącą 41119 ha powierzchni. Wtelno zajmuje powierzchnię 1146,8 ha, co stanowi 2,7 % powierzchni całej gminy. Lokalizacja Wtelna jest bardzo atrakcyjna, gdyż leży pomiędzy dwoma aglomeracjami. Około 15 kilometrów na południe znajduje się miasto wojewódzkie Bydgoszcz, natomiast 10 kilometrów na północ – miasto gminne Koronowo. Bezpośrednio sąsiaduje z innymi sołectwami gminy Koronowo: Morzewcem, Tryszczynem, Gościeradzem, Bytkowicami i Gogolinkiem. Natomiast na południowym zachodzie z sołectwami gminy Sicienko: Szczutki i Mochle.

Średnia wysokość nad poziomem morza to około 100 metrów. Geograficznie Wtelno leży pomiędzy doliną rzeki Brdy, a rynną jezior polodowcowych tzw. rynną jezior byszewskich. Teren sołectwa jest w przeważającej mierze płaski z lekkimi wzniesieniami.

Charakterystyczną budowlą dominującą nad całą miejscowością jest usytuowany na lekkim wzniesieniu terenu kościół z czterdziestu-kilku metrową wieżą widoczną z odległości kilku kilometrów. W strukturze kościoła rzymskokatolickiego parafia należy do metropolii gnieźnieńskiej, diecezji bydgoskiej, dekanatu Białe Błota. Kościół został zbudowany w latach 1785-1787, powiększony w 1863 r. o neobarokową wieżę. Do nawy przylega krótkie prezbiterium i dwie kaplice pełniące funkcję transeptu. Wyposażenie kościoła pochodzi głównie z XVIII w. Na otaczającym kościół cmentarzu znajduje się modernistyczny nagrobek Leona Wyczółkowskiego. 

## Zarys historyczny

Nazwa Wtelno zaczyna występować na stałe od XV wieku, w dokumentach z lat 1307 i 1315 występuje nazwa Vitelno. W 1307 roku cystersi z klasztoru byszewskiego kupili Wtelno za 190 grzywien toruńskich od Włodzimierza Jarosławica z Łojewa, dworzanina książąt inowrocławskich Leszka i Przemysława. W XV wieku Wtelno należało do posiadłości rodu Łabędziów, a w roku 1583 przeszło w ręce opata koronowskiego. W tym czasie była to duża wieś, licząca 14 łanów zagrodowych i posiadająca 21 sołtysów, 4 zagrodników i 1 rzemieślnika (kowala). Pod koniec XVIII wieku Wtelno wraz z regionem dostało się pod zabór pruski i pozostało w nim aż do końca I wojny światowej. Na mocy postanowień traktatu wersalskiego weszło w skład odrodzonej Polski.

Na niektórych starych mapach Pomorza Gdańskiego występuje nazwa Strelitz.

Plan sytuacyjny Wtelna skopiowany z mapy z 1913 roku

Po zakończeniu I wojny światowej 23.11.1918 roku we Wtelnie odbył się wiec ludności. Utworzono wtedy Rady Ludowe, które miały wspomagać materialnie ludność w miastach. Po sekularyzacji Zakonu, ziemie Wtelna dostają się w niemieckie ręce, dopiero w roku 1920 państwo polskie przejmuje te pola i w 1927 roku następuje parcelacja. Powstaje około 20 gospodarstw.

Do 1954 roku miejscowość była siedzibą gminy Wtelno. W latach 1975-1998 miejscowość administracyjnie należała do województwa bydgoskiego. W centrum miejscowości, tuż obok kościoła znajduje się duży staw, a dookoła niego usytuowane są liczne zabudowania. Na północ od stawu do II wojny światowej znajdował się duży majątek rolny. Jego teren uległ parcelacji, a zabudowania nie dotrwały do dnia dzisiejszego. Przez środek tak zwanego „podwórza” w tej chwili przebiega droga wojewódzka numer 244, a wokół niej powstały liczne nowe budynki i gospodarstwa.

## Ludność

Wtelno jest drugim sołectwem pod względem liczebności mieszkańców w gminie Koronowo. Większe jest tylko sołectwo Mąkowarsko. Na dzień 31.10.2007 roku liczba osób zameldowanych wynosiła 944. Gęstość zaludnienia to 82,3 osoby na 1 km2.
Ilość mieszkańców na przełomie ostatnich lat waha się mniej więcej na stałym poziomie. W ostatnim czasie widać jednak wyraźny trend do ucieczki mieszkańców miast na tereny wiejskie. Powoduje to zmianę wsi z typowo rolniczej na osiedle podmiejskie. Wiele działek rolnych we Wtelnie zostało już przekształconych na działki budowlane. Na niektórych z nich są już rozpoczęte budowy domów. Sprzyja to osiedlaniu się nowych mieszkańców. Ten proceder trwa z coraz to większym nasileniem.


## Zasoby przyrodnicze
- Duży staw wiejski w centrum wsi
- Mały lasek liściasty (akacje, brzozy, buki) w zachodniej części sołectwa
- Duża ilość starych drzew sadzonych wzdłuż dróg gminnych
- Gleby średniej klasy ( przeważnie IIIa – IVb)
- Dość licznie występująca drobna zwierzyna łowna
- Wiosną przepiękne widoki stwarzają bardzo liczne sady znajdujące się w sołectwie
- Środowisko przyrodnicze nie wyróżnia naszego sołectwa w znaczący sposób. Oprócz kilku pomników przyrody nie występują na naszym terenie inne formy ochrony przyrody. 
**Dziedzictwo kulturowe**
- Ponad 200-stu letni kościół barokowy p.w. św. Michała Archanioła
- Budynek plebani
- Budynek starej szkoły podstawowej, dawniej kościół ewangelicki p.w. św. Andrzeja Boboli
- Pastorówka przy kościele ewangelickim
- Grobowiec rodziny Becków, dawnych właścicieli majątku we Wtelnie
- Pałac we Wtelenku
- Kapliczka przydrożna
- Kilka domów przygotowywanych do wpisu do ewidencji zabytków
- Modernistyczny nagrobek malarza Leona Wyczółkowskiego na tutejszym cmentarzu

Wtelno może poszczycić się kilkoma cennymi zabytkami. Najważniejszym jest barokowy Kościół p.w. św. Michała Archanioła wpisany do rejestru zabytków. Kilka obiektów jest także wpisanych do ewidencji obiektów zabytkowych, są to między innymi:
- Budynek plebani
- Zespół kościoła ewangelickiego
- Kapliczka przydrożna
- Kaplica grobowa rodziny Beck na dawnym cmentarzu cholerycznym
- Dom numer 26

Jest to stan na dzień 4.12.2007 według zaświadczenia z Wojewódzkiego Urzędu Ochrony Zabytków w Toruniu Delegatura w Bydgoszczy. W ewidencji zabytków wpisany jest także dwór, który niestety już nie istnieje. Kilka następnych obiektów jest przygotowanych do wpisu  tej ewidencji.

## Obiekty i tereny

- Międzynarodowa Trasa Rowerowa R-1, która na odcinku podbydgoskim przebiega na trasie: Salno – Wtelno – Bydgoszcz – Janowo – Bożenkowo – Samociążek –Koronowo – Serock – Świecie (natomiast cała trasa rozpoczyna się w Boulogne we Francji nad Kanałem La Manche a kończy w Kaliningradzie), w Polsce liczy 675 km i biegnie od Kostrzynia nad Odrą aż po Braniewo
- Pieszy żółty szlak im. Leona Wyczółkowskiego: Bydgoszcz Osowa Góra – sanatorium w Smukale – Smukała – Janowo – Wtelno – Gościeradz – Samociążek – Wilcze Gardło – Nowy Jasiniec – Wymysłowo – Wielonek – Sokole Kuźnica – Pruszcz (69 km)
- Kaplica grobowa rodziny Beck na dawnym cmentarzu cholerycznym
- Plac zabaw i boisko zlokalizowane w pobliżu Zespołu Szkół

Zwiedzanie Wtelna i okolic umożliwiają przebiegające przez miejscowość szlaki turystyczne. Dla rowerzystów wytyczona została Międzynarodowa Trasa Rowerowa R-1, natomiast zwiedzanie piesze jak i też rowerowe może odbywać się po żółtym szlaku PTTK imienia Leona Wyczółkowskiego. Duże możliwości aktywnego wypoczynku stwarzają ośrodki wypoczynkowe zlokalizowane nad pobliskim Zalewem Koronowskim oraz rzeką Brdą. Istnieją tu szczególne warunki do realizowania turystyki wodnej, zarówno kajakowej jak i żeglarskiej. Od 1928 roku na Brdzie organizowane są Międzynarodowe Spływy Kajakowe, a od 1965 roku także spływy zimowe.


## Informacje teleadresowe
- Kod pocztowy: **86-011**
- Miejscowość: **Wtelno**
- Gmina: **Koronowo**
- Powiat: **bydgoski**
- Województwo: **kujawsko-pomorskie**
- Nr kierunkowy: **52**
- Nr rejestracyjne: **CBY**
