---
date: '2022-12-03'
sundayMasses: '8:00,10:00,11:30'
excludedMasses: '10:00,18:00 (zimą godz. 17:00)'
normalDaysMasses: '18:00 (zimą godz. 17:00)'
---

# Historia parafii Wtelno

Cystersi około 1470 roku zakładają we Wtelnie osobną parafię wyłączając ją z byszewskiej lub koronowskiej. Z jej założeniem wiąże się następująca legenda:
„Na wzgórzu gdzie obecnie wznosi się kościół na początku XV wieku rosły cierniste zarośla, w których gnieździły się sroki. W jednym z gniazd przejeżdżający Cystersi znaleźli hostię – czystą, całą i niezniszczoną. To wydarzenie uznali za cudowne.”

Początkowo wybudowano w tym miejscu kaplicę, a następnie mały kościółek z drewna. Po jego spaleniu, w 1690 roku zbudowano ponownie drewniany, aż wreszcie w latach 1785-1787 za opata koronowskiego Jana Chrząstkowskiego wystawiono obecny kościół z cegły, powiększony w 1863 roku o prezbiterium i dwie boczne kaplice, przez co nadano kościołowi kształt krzyża rzymskiego. Z inicjatywy proboszcza Gustawa Pobłockiego w 1908 roku dobudowano kwadratową wieżę nakrytą hełmem baniastym z latarnią, a także kościół odrestaurowano. Jest to kościół barokowy, jednonawowy. Na początku XX wieku w swojej pielgrzymce do Ziemi Świętej, przebywał na ziemi koronowskiej ksiądz Franciszek Gordon z Chicago (rodem z pobliskiego Tryszczyna). W swojej książce „Listy z podróży” tak opisuje wybudowanie wieży kościelnej: „dnia 22 sierpnia 1908 r. umieszczono kulę (60 cm średnicy) pozłoconą pod krzyżem na wieży. W tej kuli zamknięto w puszce blaszanej dokument odnoszący się do budowy tej wieży, który i ja podpisałem.”

Kościół Parafialny 1908 r.

Wieża jest wysoka na 43 metry, panuje nad całą okolicą i jest prawdziwą ozdobą kościoła na zewnątrz. We wieży umieszczony jest zegar z tarczami na cztery strony świata. Były także dzwony, pięknie zharmonizowane na a, cis, e, fis. Zostały one dla swojej wysokiej wartości muzycznej zwolnione od wydania na cele wojenne w czasie I wojny światowej, niestety w kilkanaście lat później hitlerowscy barbarzyńcy nie oszczędzili ich i dzwony przepadły.
