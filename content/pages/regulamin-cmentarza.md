Cmentarz jest miejscem świętym, miejscem wiecznego spoczynku naszych Zmarłych i miejscem modlitwy za nich. Ma charakter sakralny. Powinien być otoczony religijną czcią i szacunkiem oraz szczególną troską.

## § 1 Przepisy ogólne
1. Cmentarz jest własnością **Parafii pw. Św. Michała Archanioła we Wtelnie**.

2. Administratorem cmentarza jest **Proboszcz Parafii**.

3. Wszelkie sprawy związane z cmentarzem należy załatwiać w biurze parafialnym.

## § 2. Postanowienia porządkowe
1. Dysponent prawa do grobu oraz miejsca objętego rezerwacją na miejsce grzebalne, ma obowiązek utrzymania w czystości i porządku tych miejsc, jak również ich otoczenia.

2. Zwiędłe kwiaty, wieńce, stare znicze i inne nieczystości należy składać do pojemników w wyznaczonym miejscu.

3. Zarząd cmentarza nie odpowiada za szkody na grobach powstałe na skutek klęsk żywiołowych, czynników atmosferycznych, dzikich zwierząt, kradzieży i aktów wandalizmu oraz za rzeczy pozostawione bez nadzoru, a także szkody wynikające z zaniedbania lub zaniechania. 
Groby podlegają indywidualnemu ubezpieczeniu.

4. Każdy grób powinien być czytelnie oznakowany, tj. posiadać krzyż i umieszczoną w widocznym miejscu informację z imieniem i nazwiskiem osoby zmarłej oraz datą jej śmierci.

5. Ustawianie nagrobków i każda ich zmiana odbywa się po uprzednim zatwierdzeniu projektu w biurze parafialnym. Stare nagrobki należy usunąć z cmentarza na koszt stawiającego nowy nagrobek.

6. Nagrobki nie mogą przekraczać ustalonych granic grobu i dopuszcza się stawianie pomników o maks. wymiarach: szer. 0,8 m, dł. 1,8 m (pojedynczy); szer. 1,6 m, dł. 1,8 m (podwójny); szer. 0,6 m, dł. 0,9 m (dziecięcy).

7. Kopanie grobów ekshumacyjne i obsługę pogrzebu wykonują zakłady pogrzebowe wybrane przez zainteresowanych.

8. Pozostały po remoncie lub rozbiórce gruz ze starego pomnika po powstaniu nowego nagrobka należy wywieść z cmentarza.

9. Na cmentarzu zabrania się:  
 
  a. Zakłócania ciszy, porządku i powagi miejsca

  b. Zaśmiecania terenu, niszczenia zieleni, nagrobków i urządzeń cmentarnych

  c. Bez zgody administratora sadzenia i usuwania drzew, krzewów, ustawiania ławek i układania kostki brukowej wokół pomników

  d. Samodzielnego wykonywania prac budowlanych i kamieniarskich

  e. Wrzucania gruzu i odpadów po robotach kamieniarsko-budowlanych do pojemników na śmieci

  f. Wprowadzania psów

  g. Palenia tytoniu i picia alkoholu

  h. Prowadzenia działalności handlowej

10. Wykonawcy usług pogrzebowych, kamieniarskich, budowlanych ponoszą wyłączną odpowiedzialność za działania zaniechania swoich pracowników realizujących czyności na terenie cmentarza.
 
## § 3. Pochówek i opłaty
1. Opłatę za grób (tzw. pokładne) uiszcza się przy pochówku za cały 20-letni okres.

2. Grób nie może być użyty do ponownego chowania przed upływem 20 lat.

3. W przypadku grobu głębinowego może nastąpić „dochowanie” w ciągu 20 lat.

4. Przed upływem 20 lat można do grobu „dochować” urnę.

5. Po upływie 20 lat należy uiścić opłatę, przedłużając prawo do grobu na następne 10,15,lub 20 lat. Po tym okresie grób zostanie przekazany innej osobie celem pochowania innego zmarłego.

6. Istnieje możliwość rezerwacji miejsca na cmentarzu na zasadach takich jak w przypadku pokładnego (opłata na 20 lat). Przy pochówku osoby, która ma miejsce zarezerwowane, pobiera się pokładne na 20 lat, odliczając kwotę należną za lata, które jeszcze nie upłynęły, a już zostały opłacone przy rezerwacji miejsca.


W sprawach nieuregulowanych regulaminem mają zastosowanie powszechnie obowiązujące przepisy, a w szczególności Ustaw z dnia 31 stycznia 1956 r. o cmentarzach i chowaniu zmarłych (Dz.U. z 2000 r. Nr 23, poz. 295 z późn. zm.) oraz Rozporządzenie Ministra Infrastruktury z dnia 7 marca 2008 r. w sprawie wymagań, jakie muszą spełniać cmentarze, groby i inne miejsca pochówku zwłok i szczątków (Dz.U. z 2008 r. Nr 48, poz. 284).

**Administrator cmentarza**

